---
title: A DUE Sajtófesztiválon szerzett élményeim
date: 2019-06-12 18:29:00 +02:00
actor: 
---

2019. május 28-án életemben először vehettem részt sajtófesztiválon, ami örökre szóló élményt nyújtott. Két diáktársammal mehettem el átvenni a Legjobb diákmédiumnak járó díjat. Akkor még nem volt tudomásunk arról, hogy hányadik helyezést kapjuk, s amikor kiderült, hogy 2., nagy volt az öröm. Mondjuk kétszer is lekéstük a díjátadót, viszont alig volt dugó Budapest felé és a Burger King nagyon közel volt. 

Miután felderítő utunk befejeződött az oklevél átvételéért, még egy meglepetés ért minket. Egy egész táskányi ajándékot kapott a Kredenc. Tele EU-s termékekkel, amiknek azért teljes mértékben hasznát lehet venni. Végre megnyugodhattunk, és részt vehettünk a fesztivál különböző programjain.

Rendkívüli örömöt okozott számomra, hogy élőben láthattam Kovács András Pétert, amint a munkájáról, felelősségről, bátorságról hablatyolt. Nagyrésze egyáltalán nem volt hablaty, bár ezt hallottam más diákmédiumoktól. Felkeltette a figyelmemet, amikor is a médiában való szerepléséről beszélt, és hogy hogyan lehet megvalósítani az ötleteinket. Habár furcsa volt nem a Dumaszínházban látni, mégis mély nyomot hagyott bennem, ahogy azt a párszáz tinédzsert buzdítja a médiába.
Ott volt még a sajtófesztiválon Rákóczi Ferenc, a Stolen Beat pár tagja, Till Attila és még egy pár olimpikon. Mindenki nagy szeretettel fogadta a kérdéseinket és őszintén válaszoltak. Szinte alig várták, hogy kérdezzünk tőlük. Mi zavarban voltunk, hiszen mégiscsak egy középponti ember ül velünk szemben, legyen a neve Rákóczi Feri, aki nem tegnap került be a rádióba és nem 5 ember hallgatja. 

Ahhoz képest, hogy 9-17ig tartott a fesztivál, mi egy kicsit később érkeztünk és hamarabb is mentünk el. Olyan de olyan nagyszabású budapesti sétára indultunk, mintha csak az öregedés ellenszerét kerestük volna. Első utunk a Király utcába vezetett, onnan átmentünk a Szent István bazilikához, onnan pedig egyenesen átmentünk Budára a Lánchídon keresztül. Bár nagy hőség volt, mégis megérte, hiszen Budapest gyönyörű város. 

Sajnos már nem volt szabad felülni a hídra, így csak a korlátról csodálhattuk a város legszebb pontjait. Végre letudtuk a napi testmozgást, ideje volt haza indulni. Kicsit necces volt, idő, hely ilyesmik, de azért épségben haza érkeztünk. Köszönöm a nevelőmnek, Betti néninek, hogy tájékoztatott a lehetőségről. Örülök, hogy én is részt vehettem a 26. Sajtófesztiválon. Egy élmény volt.
