---
title: 13 okom volt
date: 2022-01-17 09:28:00 +01:00
categories:
- könyvajánló
tags:
- bántalmazás
author: Végvári Zsófia
image: "/uploads/suicide-5127103_960_720-d9db9b.jpg"
---

### Műhelyfoglalkozásunk egyik témája az iskolai bántalmazás volt, ezért is döntöttem úgy, hogy a 13 okom volt című könyvről fogok nektek ajánlót írni, melyet Jay Asher írt. Ez a regény (sok más, tabunak számító téma mellett) az iskolai bántalmazásról is szól, és annak következményeiről. Vajon mennyit ér egy tini életében a barátság, egy lista, vagy akár az, ha nem lépünk időben és nem mondjuk el az igazat a másiknak? Olykor talán túl sokat…


Főszereplőnk Clay Jensen, a Liberty gimnázium diákja és Hannah Baker osztálytársa, valamint munkatársa. De csak volt. A történet cselekménye előtt ugyanis Hannah öngyilkosságot követett el, és senkinek sincs fogalma arról, mégis mi vezette el idáig. Clay egyik délután egy csomagot talál a küszöbükön, neki címezve. A dobozban 13 kazetta lapul, a szalagokon pedig Hannah hangja hallható. Elmeséli, mégis miért vetett véget életének, és megnevez 13 személyt, akik ebben előrevitték. Clay is köztük van, máskülönben nem kaphatta volna meg a kazettákat. A feladata meghallgatni, majd átadni őket a következő embernek. Ha nem így tesz, minden szörnyűséges dolog, ami a szalagokon van, napvilágot lát. Clay úgy dönt, bejárja azon az éjszakán a várost, és meglátogatja az összes helyet, amit a lány a mesélés közben megemlít, teljesíti utolsó kívánságát. Közben pedig egyre több mindenre derül fény, és a fiú is egyre szomorúbbá válik.


A könyv nem hosszú, nincs 300 oldalas sem, ha szerettek olvasni, hamar befejezhetitek. A téma miatt viszont megrázó lehet kissé, és ez lassíthatja az olvasását. Az író váltott szemszöget használ, Clay gondolatait olvashatjuk az oldalakon, és Hannah történetét dőlt betűkkel írva. 


Nekem tetszett a könyv, annak ellenére, hogy az olvasása előtt sok negatív véleménnyel találkoztam. Valós problémákkal találkozunk benne, olyanokkal, melyek bármelyik tinédzserrel megeshetnek, ezért akik már részesültek iskolás éveik alatt bullyinggal (bántalmazás), átérezhetik a Baker lány helyzetét. Én örültem volna, ha a többi 12 személy reakciójáról is olvashattam volna, sokkal színesebb lehetett volna így a történet. A regény rávilágít arra, hogy figyeljünk oda másokra, ne vegyük semmibe őket, mérlegeljünk, tényleg megéri-e ez a poén, és figyeljük a másik érzéseit is, ne csak a magunkét. Ha esetleg nem fogott meg a könyv, és nem szeretsz olvasni, ajánlom figyelmedbe a könyvből készült sorozatot, az is igen hatásos.
