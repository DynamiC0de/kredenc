---
title: Az igazi csoda (Wonder)
date: 2020-11-18 09:52:00 +01:00
categories:
- filmkritika
tags:
- csoda
- másság
- elfogadás
author: Végvári Zsófia
image: "/uploads/let%C3%B6lt%C3%A9s-84b243.jpg"
---

Te mit tennél, ha egy nap úgy ébrednél, hogy az arcod egyszer csak megváltozott? Félnél kimenni az utcára, emberek előtt mutatkozni? Elrejtenéd mások elől? 

A 10 éves Auggie Pullman pontosan tudja, milyen érzés is ez. Egy betegség, pontosabban a Treacher Collins-szindróma következtében születése óta torz arccal éli életét, ami miatt rendes iskolába sem járt még egészen ötödik osztályig, és arcát űrhajós sisakkal takarja el, hogy kevesebb kíváncsi tekintet érje őt. A Pullman fiúnak meg kell birkóznia az új iskola terhével, az ezzel járó stresszel, rengeteg új emberrel és feladattal. 

Stephen Chobsky rendezésében és Bea Miller, valamint Marcelo Zarvos zeneszerzésével láthatjuk a közel 2 órás, itthon 2017 telén bemutatott filmdrámát, ami egy családi mozinak sem utolsó.  Jacob Tremblay, Julia Roberts és Owen Wilson főszereplésével láthatjuk ezt a gyerekeknek és felnőtteknek egyaránt fontos értékeket magába foglaló alkotást, ami bemutatja nekünk, milyen is az, ha az embert a külseje alapján ítélnek meg, ezt a kitaszított egyén hogyan is éli meg (itt például nagyon fiatalon), hogyan veszik át az irányítást az érzelmei. 

Iskolai halloween, tanórák tanórák után, összetűzések, nyári tábor és színielőadás – mind átlagos, egészen hétköznapi dolgok – de a fiúnak ezek teljesen újak. A film végig kísér minket egy utazáson, ami egy egészen más világot tár elénk azzal, hogy bepillanthatunk egy cseppet se átlagos – és kicsit se csúnya – gyerek életébe. Barátságok szövődnek, majd szakadnak szét, egy család talál egymásra újra, és egy szívmelengető történetbe csomagolják ezt be nekünk. 

Nem giccses, mégis szép, lényegre törő és kedves alkotás, ajánlom azoknak, akiknek ezekben a borongós, szürke őszi délutánokon hiányzik egy kis szeretetet és jóság, ebben a filmben mindez benne van! Jó szórakozást kívánok! 