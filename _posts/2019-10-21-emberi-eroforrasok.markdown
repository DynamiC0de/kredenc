---
title: "„Emberi erőforrások”"
date: 2019-10-21 12:26:00 +02:00
author: Kovács Brigitta
image: "/uploads/senior-4549666_960_720-82f83f.jpg"
---


Mi az, ami megfog valakiben? Mi számodra az a dolog mindenekfelett, ami képes befolyásolni, megbűvölni? A haja színe, az illata, az öltözködési stílusa, hogy milyen magas, hogy mit üzen a szeme…? Végülis, nem mindegy? Hiszen ha egyszer megragadott az a valami, ami csak úgy árad belőle, ami Ő, egy ideig nem fogsz szabadulni Tőle. 

Mindegy, mit adsz fel, mennyit változol, mennyit felejtesz. Ha képes volt nyomot hagyni benned, akkor az egy olyan sztori, ami szinte könyörög, hogy tartsd életben az emlékét.
Az a sok szarság az életben mind-mind azért kell, hogy jobb ember legyél. Én legalábbis így értelmezem. Persze, van az a pont, amikor az ember besokall, nincs tovább, elég volt. Van. Na, és? Nem szabad megállni, mert bármit is hiszel, hogy bármennyit is tudsz te most a világról, az valójában semmi. Úgyhogy fel kell állni, tovább kell menni. Nem tudom melyik az az út, ami mindenki számára járható. Viszont mindenki csak boldog akar lenni.


Amikor kicsike voltam, mindig a pénzről álmodoztam. Most is. Annyi változott a hosszú évek alatt, hogy most már többet akarok. De hát mit lehet tenni, ilyen az ember. Telhetetlenek vagyunk.
 

Arra gondoltam, mi lenne, ha a sok kívánságom közül, csak egy lenne teljesíthető. Tegnap előtt este, illetve hajnali egykor csillaghullás kezdődött. Ami nem csak lélegzetelállítóan szép, lenyűgöző, de ilyenkor kívánni is lehet. Két barátnőmmel voltam, filmeztünk. Kramer azt mondta: Én mindig mást kívánok! Ludesz pedig azt: Ha egyetlen dolgot kívánok, akárhányszor csillag hullik, de ugyanazt, valóra válhat?


Ez az, ami engem is foglalkoztatott. Mi lenne, ha egyetlen dolog, teljesen megtelítené, kielégítené az összes vágyam és többé nem lennék telhetetlen? Talán egy zseni azt mondaná, hogy akkor kívánd azt, hogy ne legyél telhetetlen. De nem így értem. Az ember társas lény. Az ember valójában állat. Az állatoknak egyszerű szükségleteik vannak. Ebben az esetben a szeretetre gondolok.


És most gondolj bele egy kicsit. Mintha csak egy focimeccset néznél, sok hülye egy labdáért fut. Mintha olyan különleges lenne, ha-ha-ha! HÁT AZ IS! Valami csak örömet okoz neked is az életedben, nem? Legyen az a vasárnapi keresztrejtvényfejtés, a környezetvédelem, a szex, az olvasás, akármi. Vajon mi lenne az, ami az összes örömforrásod felett állna? Mi a te focilabdád?
