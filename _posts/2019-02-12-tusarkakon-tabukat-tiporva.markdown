---
title: Tűsarkakon tabukat tiporva
date: 2019-02-12 21:59:00 +01:00
categories:
- filmkritika
tags:
- Szex és New York
- sorozat
image: "/uploads/Szex%C3%A9sN-ad1ae1.jpg"
author: Horváth Éva
---

A történet 4 New York-i barátnő életébe, illetve hálószobájába kalauzol minket. Mind a négyen különböző személyiségek, különböző problémákkal. Carrie az újság, majd bestseller írónő a fő főszereplőnk, valamint a narrátorunk is egyben. Fáradhatatlanul kutatja azt az igazi, mindent felemésztően erős szerelmet, amit a szingli férfiak életét elégedetten élő, távolságtartó, ugyanakkor elbűvölő James Prestonnal - fedőnevén Mr. Biggel – való viharos, se veled, se nélküled kapcsolatában meg is talál. Aztán itt van még nekünk Miranda a sikeres, karrierista ügyvédnő. Samantha a testiségnek szenvedélyesen hódoló nagymenő PR menedzser, aki kicsit talán sűrűn váltogatja partnereit. Valamint a frigyre lépés iránt vágyakozó, konzervatív, olykor már-már prűd Charlotte. 

A 6 évad és 94 epizód során a legkülönbözőbb tabukat és férfiak kapcsán felmerülő kérdéseket göngyölíthetjük fel a lányokkal. Szó van itt szőrtelenítésről, női orgazmusról, a randizás fortélyairól vagy éppen a középkorú szingliségről, de akár olyan fontos témákban is van mersze állást foglalni a sorozatnak, mint az abortusz vagy a megcsalás, mindezt pedig a divat fényűző világával és New Yorkkal körítik. Ezeket a dolgokat így nemcsak, hogy érdekfeszítő formában, de az eltérő fő karaktereknek köszönhetően több szemszögből is lehetőségünk nyílik végig járni egy-egy röpke 20-30 perces rész keretében, mely általában egyszerre csak egy ilyen tárgykörre fókuszál. Ennek hála nem keveredünk bele az információ többlet okozta kusza gondolatainkba, felmerülő kérdéseinkbe sem. Lehetőségünk nyílik minden belső kavalkád nélkül, nyugodtan filozofálgatni a bennünk ébredő gondolatokról.

![20160118szex-es-new-york-cynthia.jpg](https://dynamic0de.github.io//kredenc///uploads/20160118szex-es-new-york-cynthia.jpg)

Ez a négy belevaló New York-i nő segített kimondhatóbbá tenni olyan dolgokat, amik úgy hiszem, a női nem egyenlőségét, akárha csak az ágyban is, de előbbre vitték. Általuk kicsit elgondolkozunk, vajon mi melyik karakterre hajazunk jobban, milyen helyzetben hogyan reagáltunk volna, és mi mennyire vagyunk nyitottak bizonyos dolgokra, mindeközben pedig szemünket kápráztathatjuk olyan csodákon, mint egy pár Manolo Blahnik cipő vagy épp egy mesés D&G ruha.
Márpedig ezekben a kérdésekben kortárs barátnőkkel vagy velünk közeli kapcsolatban álló Anyukákkal nem feltétlen tudnánk ilyen nyíltan, sokrétűen elmélkedni, pedig ezek is az önismerethez tartoznak és ezeknek a magában lévő tisztázása nélkül könnyen kerülhet nem kívánt helyzetekbe az ember lánya.

Így szólván a Szex és New York, ha tudatosítjuk magunkban, hogy egy nagyon szűk, elit, de annál emberibb társadalmi rétegről szól és okosan figyelünk rá, nagyszerű útmutatás lehet a mi nőiességünk milyenségének felfedezésére könnyed, szórakoztató módon.

