---
title: Beszámoló a diákönkormányzat munkájáról
date: 2020-03-22 17:53:00 +01:00
categories:
- beszámoló
tags:
- diákönkormányzat
author: Bizderi Anna
image: "/uploads/IMG_2537.jpg"
---

A diákönkormányzat gyűlésein 2019-ben a lány-, és fiútagozat már rendszerint együtt vett részt. Eredményes tavalyi munkánk hatására növekedett a kilencedikesek száma a képviselők között. Ahogy a lányok, úgy már a fiúk is aktívan vettek és vesznek részt a DÖK munkájában. 

Szerencsés helyzet alakult ki, hiszen majdnem mindegyik csoportnak több képviselője van, így gördülékenyebb volt az információátadás.

A tanévet szeptemberben a Munkaterv összeállításával kezdtük, a  Szervezeti, Működési Szabályzatot helyenként módosítottuk,  valamint a Házirendet is felülvizsgáltuk. 

Az egyik legnagyobb feladatunk a gólyanapok programjainak megszervezése volt. „Az otthon ott van, ahol megteremtem magamnak” címmel futott a beköltözés napjától október első hetéig a diákok által önállóan megszervezett és megvalósított programsorozat.

A 9-esek körében végzett mérés alapján elmondhatjuk, hogy a beilleszkedést segítették az események, sikeres volt a szervezés, a program elérte a célját. 
A projekt értékelésekor közülünk  9  diákképviselő kapott igazgatói dicséretet.

Ebben a tanévben először az eddig önállóan kiadott DÖK-újság, a NESZE nyomtatási korlátozás miatt  a KREDENC kollégiumi lapon belül jelentkezett. 

Heti képviselői gyűléseinken az aktuális programokra készültünk, a már lezajlott programokat értékeltük. A tapasztalatok alapján javaslatokat fogalmaztunk meg a témahetek lebonyolításával kapcsolatban. 

Mi, DÖK-képviselők fontosnak tartjuk a mindennapos környezetvédelem gyakorlását a kollégiumban. Ezért résztvettünk a fenntarthatósági témahét programjainak szervezésében: ökolábnyom számításában és szemétgyűjtési akcióban. 

Az év folyamán elkészítettük a „ Miben segíthetek?” táblát, aminek segítségével a kolilakók  könnyen tudnak segítséget kérni a társaiktól tanulmányi problémáik megoldására.  

Egy másik kiemelkedő feladatunk a diákközgyűlés, azaz a fórum megszervezése volt. A diákokat érintő kérdéseket, esetlegesen felmerülő problémákat gyűjtöttük össze. 
Jelenleg készülünk a diákönkormányzati képzésre. Ez egy olyan tréning, ami a csapatok összeszokottabb működését szolgálja. 
A tanév hátralévő részében a diákönkormányzat adománygyűjtés szervezésében és lebonyolításában fog résztvenni az egyik témahét keretein belül.

A legjelentősebb változás a DÖK életében a munkánkat segítő személy változása, hiszen  Halmos Erzsi néni nyugdíjba ment. Mostantól Szalai Csilla néni támogatja a diákképviselőket.

Egy másik változás is be fog következni a DÖK életében még idén. Én is nemsokára elhagyom a kolit, ezért új elnököt kell választani. Ennek előkészületei már folyamatban vannak. 

Remélem, az új DÖK-elnök legalább olyan szívesen  végzi majd feladatát, amilyen szívesen és kedvvel végeztem én az elnökségem ideje alatt.
